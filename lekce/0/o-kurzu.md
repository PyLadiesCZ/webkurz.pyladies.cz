# O kurzu 

Tento kurz je rozšířením základního kurzu, takže to, co z něj už znáš, tady nenajdeš. Jiné předchozí znalosti ale potřeba nejsou.

----

## Obsah kurzu


V kurzu se dozvíš to nejdůležitější z HTML, CSS i programovacího jazyka Javascript, aby sis uměla vytvořit jednoduchou webovou stránku a zveřejnit ji na internet. Taky se naučíš, jak do toho zapojit Python.

Kurz je poměrně krátký, a tak se často spokojíme s popisem, který není úplně přesný a nezahrnuje všechny možnosti. Postihuje ale to nejobvyklejší a pro praxi podstatné.
  
Tak jako má Python stále používanou verzi 2, tak i jazyky kolem webu se mění a vyvíjejí. My se budeme zabývat pouze aktuálně rozšířenými verzemi jazyků a standardů. Pokud by ses například dostala k úpravám nějakého staršího webu, mohou tam být různé detaily jinak. Principy ale zůstávají.

----

## Frontedista, kodér, webmaster

To jsou asi nejčastější české názvy pro specialistu, který se zabývá právě frontendem. Často se obejde bez hlubší znalosti programování a spousta programátorů naopak zná frontend jen povrchně. a proto jsou často v týmech zastoupeny obě role. V tomhle kurzu si roli frontendistky vyzkoušíš, což ti kromě možnosti si sama dát něco na web, umožní i lépe porozumět lépe práci někoho, s kým třeba budeš jako programátorka spolupracovat.

Pro úplnost doplním, že existují i tzv. full-stack vývojáři, kteří umí velmi dobře oboje, ale ti opravdu dobří v obojím jsou velmi vzácní.

----

## Software

### Prohlížeč (browser)

Pokud není řečeno jinak, „prohlížeč“ znamená *Google Chrome* nebo *Chromium*.


### Editor

Pro psaní webu není potřeba žádný speciální textový editor. Počítáme s *Atomem*, protože ho mají všechny účastnice. Spousta funkcí je ale podobná napříč editory.
